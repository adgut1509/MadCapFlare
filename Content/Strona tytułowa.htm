<?xml version="1.0" encoding="utf-8"?>
<html xmlns:MadCap="http://www.madcapsoftware.com/Schemas/MadCap.xsd" MadCap:conditions="Default.PrintOnly">
    <head><title>Strona tytułowa</title>
    </head>
    <body>
        <h1>Toruń</h1>
        <p>Toruń (niem. Thorn, łac. Thorunia, Torunium) – miasto na prawach powiatu w północnej Polsce, siedziba sejmiku, zarządu i marszałka województwa oraz jednostek im podporządkowanych[3]. Jest również jednym z miast centralnych Bydgosko-Toruńskiego Obszaru Funkcjonalnego[4] oraz centralnym ośrodkiem Miejskiego Obszaru Funkcjonalnego[5]. Stolica diecezji toruńskiej[6]. Drugie co do wielkości miasto w województwie kujawsko-pomorskim[7]. Położone jest nad Wisłą i Drwęcą. Jego prawobrzeżna część leży na Pomorzu, zaś lewobrzeżna znajduje się na Kujawach[8].</p>
        <p>Toruń, z liczbą 197 812 mieszkańców, zajmuje 16. miejsce pod względem liczby ludności w Polsce (stan na 30 czerwca 2021 roku)[2]. Jest dużym ośrodkiem gospodarczym i handlowym oraz ważnym węzłem drogowym i kolejowym. Pod Toruniem działa Pomorska Specjalna Strefa Ekonomiczna[9]. Toruń to również ośrodek akademicki, naukowy, kulturalny i turystyczny[10]. Na największej w mieście uczelni, Uniwersytecie Mikołaja Kopernika w 2017 roku studiowało blisko 20 tys. studentów[11]. W mieście działa orkiestra symfoniczna oraz teatry, kina, liczne muzea i galerie sztuki. W ciągu miesiąca w Toruniu odbywa się średnio sto różnego rodzaju imprez kulturalnych, poczynając od festiwali, koncertów, wystaw, spektakli teatralnych, przeglądów poetyckich i fotograficznych, a na plenerowych pokazach historycznych kończąc[12]. Toruń jest także siedzibą Garnizonu Toruń, orkiestry wojskowej i kilku jednostek wojskowych[13]. Znajduje się tu 6 konsulatów honorowych[13].</p>
        <p>W Toruniu odbywa się szereg krajowych i międzynarodowych imprez sportowych, których bazę stanowią m.in. Motoarena Toruń im. Mariana Rosego, lodowisko Tor-Tor im. Józefa Stogowskiego i Arena Toruń, na której w 2021 roku odbyły się 36. Halowe Mistrzostwa Europy w Lekkoatletyce[14].</p>
        <p>Toruń jest jednym z najstarszych miast Polski (prawa miejskie uzyskał w 1232 roku[15]). W czasach Rzeczypospolitej Obojga Narodów Toruń był jednym z najbogatszych i zarazem jednym z czterech największych miast Królestwa Polskiego[16], miastem królewskim i hanzeatyckim, które uzyskało w 1365 roku prawo składu[17]. Miastem posiadającym autonomiczne uprawnienia polityczne, w tym m.in. prawo do czynnego uczestnictwa w akcie wyboru króla[18]. Toruń to miejsce urodzenia Mikołaja Kopernika[19].</p>
        <p>W 1997 roku Zespół Staromiejski został wpisany na Listę Światowego Dziedzictwa Kulturowego UNESCO[20]. Patronem Torunia jest św. Jan Chrzciciel, a święto miasta obchodzone jest 24 czerwca[21].</p>
        <MadCap:pageBreak />
        <h1 class="not_in_TOC">Spis treści</h1>
        <MadCap:tocProxy class="main-section" />
    </body>
</html>